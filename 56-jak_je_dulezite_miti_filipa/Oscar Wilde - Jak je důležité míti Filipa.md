# Ukázka
ALGERNON: Popřít to nemůžu. 
CECÍLIE: Cože? 
GVENDOLÍNA: A ty se jmenuješ John? 
JACK: (Hrdě se napřímí.) Mohl bych to popřít. Mohl bych popřít cokoliv, kdybych chtěl. Nicméně se opravdu jmenuju John, už léta. 
CECÍLIE: (ke Gvendolíně) Staly jsme se obětí strašného podvodu. 
GVENDOLÍNA: Cecilko, chudinko! Taková křivda! 
CECÍLIE: Chudinko Gvendolínko! Takový podvod! 
GVENDOLÍNA: (pomalu a vážně) Budeme si říkat sestřičko, ano? (Obejmou se. Jack a Algernon si povzdechnou a chodí sem a tam.) 
CECÍLIE: (energičtěji) Ráda bych s dovolením ještě položila svému poručníkovi jednu otázku. 
GVENDOLÍNA: Výborný nápad. Pane Worthingu, ráda bych vás požádala o odpověď na jednu otázku. Kde je váš bratr Filip? Obě jsme zasnoubeny s vaším bratrem Filipem, takže jistě pochopíte, že je pro nás velice důležité vědět, kde se právě teď' nachází
JACK: (pomalu a nejistě) Gvendolíno, Cecílie, je pro mě nanejvýš nepříjemné mluvit pravdu. Nikdy jsem nic tak ponižujícího nedělal a nemám v tomhle ohledu žádné zkušenosti. Přesto naprosto upřímně prohlašuju, že bratra jménem Filip nemám. Nemám žádného bratra. Nikdy jsem žádného bratra neměl a teď' už mě ani nenapadne si nějakého pořizovat. 
CECÍLIE: (překvapeně) Žádného bratra? 
JACK: (vesele) Ani jednoho. 
GVENDOLÍNA: (přísně) Takže jste nikdy bratra neměl? Ani na chvíli?
JACK: (libezně) Ani na chvíli. 
GVENDOLÍNA: V tom případě se obávám, sestřičko, že ani já, ani ty jsme nebyly s nikým zasnoubené. Ani na chvíli. 
CECÍLIE: Ocitnout se zčistajasna v takové situaci není pro mladou dívku nic příjemného. Nemám pravdu? 
GVENDOLÍNA: Pojď, projdeme se v zahradě. Tam se za námi sotva odváží