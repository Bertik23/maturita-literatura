# Ukázka

Heřman odkryl sedmu.
Všichni vzdychali. Čekalinskij byl zřejmě zmaten. Odpočítal devadesát čtyři tisíce a odevzdal je
Heřmanovi. Heřman je chladnokrevně vzal a hned se vzdálil.
Následujícího večera se Heřman opět objevil u stolu. Všichni ho očekávali. Generálové a tajní
radové opustili svůj whist, aby se podívali na tak neobvyklou hru. Mladí důstojníci seskočili z divanů;
všichni sluhové se shromáždili v salóně. Všichni obklopili Heřmana. Ostatní hráči neobsadili své karty
a trpělivě čekali, jak to skončí. Heřman stál u stolu a chystal se hrát samoten proti bledému, ale stále
ještě se usmívajícímu Čekalinskému. Každý z nich rozpečetil jednu hru karet. Čekalinskij zamíchal.
Heřman sejmul a položil svou kartu, pokryv ji kupou bankovních úpisů. Podobalo se to souboji.
Kolem bylo hluboké mlčení.
Čekalinskij začal tahat, ruce se mu třásly. Napravo padla dáma, nalevo eso.
„Eso vyhrálo!" řekl Heřman a odkryl kartu.
„Vaše dáma prohrála," řekl laskavě Čekalinskij.
Heřman se zachvěl: opravdu, místo esa měl pikovou dámu. Nevěřil svým očím, nechápal, jak se
mohl přehmátnout.
V tu chvíli se mu zdálo, že piková dáma přimhouřila oči a ušklíbla se. Neobvyklá podoba ho
zarazila…
„To je ta stará!" vykřikl s hrůzou.
Čekalinskij shrábl prohrané bankovky. Heřman stál bez hnutí. Když odešel od stolu, rozproudil
se hlučný hovor. „Dohrál se vší slávou," říkali hráči. — Čekalinskij znovu zamíchal karty; hra
pokračovala jako obvykle.